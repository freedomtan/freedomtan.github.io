發信人: ungian@TWserv (Ungian), 信區: The228Case
標  題: 公開來談２２８(TGTST)
發信站: 台灣文化資訊站 (Mon Apr  8 08:48:38 1996)
轉信站: TWserv

          公開來談２２８              王南傑

    會記得幾仔年前，阮國文老師ti上課e 時陣，無細膩講出一寡真奇怪e 話，
啥麼光復彼陣發生一寡代誌，政府無處理好，後來……伊講無幾句就恬去，手搖
搖咧，換講別項。彼陣我感覺奇怪e 是：政府m 是真gau ？有啥麼無法度處理e
？

    無偌久，我就ti上歷史課e 時夯手問老師：「民國三十幾年發生過啥麼代誌
？」結果老師嘛無將這個代誌講清楚，聽了真袂爽快，我kan-taN 會記得伊講過
軍隊素質bai ，有發生衝突na-tiaN ，當時是按怎thai，按怎亂攏無講著。

    後來我問阮父母，到底彼陣是發生啥麼大代誌，哪會chit-ma 無人敢講？」
尹e 回答是：「大漢才ka你講！」雖然無偌久我就將這層代誌問甲真清楚，但是
我感覺無滿意，因為是按怎這款代誌歷史課本頂高攏無寫？

    自按呢２２８就變做我了解台灣歷史e　起點。我看著第一本寫２２８e　冊
是李筱峰教授寫e 「台灣戰後初期e 民意代表」，看e 時間差不多是ti七、八年
前。雖然這本冊chit-ma 來看內面所寫e 實在是「小case」，但是彼陣對我來講
，已經是真大e 發現啊，因為猶閣m bat 看過有叨這本冊寫２２８寫甲chiah 呢
詳細。後來漸漸有機會知影啥麼號做白色e 恐怖，我才了解為啥麼阮父母ka我講
２２８e 時陣會一直講：「m 通出去烏白講！」我嘛才覺悟著永陣所讀e 歷史攏
是teh ka學生洗腦。

    Chit-ma 行政院e ２２８調查報告已經公佈，但是我感覺遲來e 正義m 是正
義。m 免感謝政府，因為這本來就是尹應該愛做e 。實際上，若是小khoa了解台
灣歷史e 人就會知影，２２８也不過是台灣歷史被扭曲e 一部分而已，我相信幾
冬了後，猶閣會有真che 無公義e 代誌會公開。m 通袂記得，陳文成命案，林家
血案攏猶未破咧，閣卡凄慘e 是hiah e ti 白色恐怖時代來冤枉死去e 台灣人民
。

    我真歡喜今仔日大家會當來公開來談２２８，這是自我了解２２８了後就期
待beh 講出來e 話。我嘛希望２２８事件會當做一個台灣人關心這塊土地e 起點
。

